---
title: "E-hääletuse lävepakuküsitlusel saab proovida kõigile läbipaistvat digitaalset valimiskasti"
permalink: /uuenduslik-exitpoll/
layout: post
author: MTÜ Ausad Valimised
image: /media/angels.png
nav_order: 97
---

__Europarlamendi valimiste e-hääletuse kõrval saab esimest korda ajaloos registreerida hääle ka virtuaalsel lävepakuküsitlusel. Selleks on pandud üles kõigile läbipaistev digitaalne valimiskast, kuhu valijad saavad oma hääle anonüümitud kujul edastada. Lävepakuküsitluse tulemused selguvad jooksvalt ja huvilised saavad osalemiseks vajaliku hääletustunnuse ID-kaardi alusel aadressil [exitpoll.infoaed.ee](https://exitpoll.infoaed.ee).__

Lävepakuküsitlus simuleerib virtuaalset lävepakku sellega, et on lisanud valijate nimekirja kõik 933 599 oletatavat valimisõigusega Eesti ja EL riikide kodanikku, kes omavad ID-kaarti või sellega võrdväärset autentimisvahendit. Erinevalt riiklikust e-hääletusest sisestab osaleja oma juba ette isikutustatud e-hääle kõigile läbipaistvasse digitaalses valimiskasti, mille tõttu tulemused selguvad lävepakuküsitlustele tavapäraselt enne ametlikku valimistulemust jooksvalt.

"Kuna keegi maailmas pole teadaolevalt teinud varem e-hääletuse lävepakuküsitlust, mõtlesime kontseptsiooni algusest peale välja ise," ütles projektijuht Märt Põder. "Andmekaitse reeglitega hakkama saamiseks pidime välistama, et käime ümber tundlike isikuandmetega ja selle tulemuseks on lahendus, mis tagab valimissaladust isegi paremini kui ametlik e-hääletus, võimaldades samal ajal häälte saabumist valimiskasti vaadelda kõigil soovijatel reaalajas."

"Oleme keerulises olukorras, kus küsitluste järgi e-valimiste mitteusaldajate arv suurem kui ametlikuks tunnistatud tulemuse järgi oli võitnud partei pool hääletanuid," ütles ettevõtmise algataja ja TalTechi juhtivteadur Ago Samoson. "Avaliku debati võiks ummikseseisust välja aidata, kui valijad saaks praktilise kogemuse erineva e-valimissüsteemiga, mis annab kõigile läbipaistva digitaalse valimiskasti abil võimaluse veenduda, et tulemused on ausad."

Tööd e-hääletuse lävepakuküsitluse elluviimiseks algasid 14. mail, süsteemi kõige turvakriitilisemaks osaks olev hääletustunnuste lähtestustseremoonia toimus 5. juuni hommikul Tartus vaatlejate kontrolliva pilgu all, valimiskomisjoni lepingu sõlmisid Märt Põder ja Andres Alla. Kõigile läbipaistev digitaalne valimiskast on lävepakuküsitluses osalejatele avatud alates reede 7. juuni hommikust ja tulemused selguvad jooksvalt.

Valimisperioodi lõppedes avalikustab valimiskomisjon autentsete hääletustunnuste nimekirja, mis võimaldab vaatlejatel veenduda, et valimiskastiga pole manipuleeritud. Pseudonüümsed hääletustunnused isikutustati lähtestustseremoonia käigus ning nimekirja avaldamine ei riiva valimissaladust. MTÜ Ausad Valimised ei osale vahetult eksperimendi korraldamisel, kuid toetab innovatiivseid eksperimente, mille eesmärgiks on valimiste aususe tagamine.

## Viited

* [Lähtestamistseremoonia dokumentatsioon, leping ja protseduuride läbiviimise juhis](https://github.com/infoaed/pseudovote-euro24) (5.06.2024)
* [Kõigile auditeeritav salajane hääletus, kus läbiviija tagab usalduse minimalismiga](https://infoaed.ee/pseudovote_2023.pdf) (4.04.2023)
* [Ago Samoson: selline kontroll parandaks e-valimiste usaldusväärsust](https://arvamus.postimees.ee/8036445/ago-samoson-selline-kontroll-parandaks-e-valimiste-usaldusvaarsust) (7.06.2024)
* [Märt Põder: vaatlejate tõrjumine kõigutab usaldust e-valimiste vastu](https://arvamus.postimees.ee/7974894/mart-poder-vaatlejate-torjumine-koigutab-usaldust-e-valimiste-vastu) (7.03.2024)
* [Märt Põder: digital divide in Estonian election results](https://gafgaf.infoaed.ee/en/posts/great-divide-in-evoting/) (27.07.2023)
