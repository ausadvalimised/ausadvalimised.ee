---
title: "Valimiste vaatlemine peab saama selge põhiseadusliku aluse"
permalink: /salastamine-riigikohtus/
layout: post
author: MTÜ Ausad Valimised
image: /media/eemaldamine.png
lang: et
nav_order: 94
---

__Valimisvaatlejate ühendus ootab juhatuseliikme Märt Põdra valimiskaebuse menetluse tulemusel Riigikohtult selget seisukohavõttu, kuidas on e‑hääletuse puhul tagatud avalikkuse kontroll valimistulemuse kindlakstegemise oluliste sammude üle.__

Valimisvaatleja Märt Põder pöördus koos MTÜga Ausad Valimised 10. märtsil Riigikohtu poole valimiskaebusega Vabariigi Valimiskomisjoni tegevuse peale, millega rikuti valimisvaatleja õigusi. Valimiskaebus saadeti Vabariigi Valimiskomisjonile, kes edastas selle 11. märtsil koos omapoolsete kommentaaridega Riigikohtule.

Kaebuse põhjus on, et valimiskomisjon kuulutas kinniseks oma 6. märtsi koosoleku e-hääletamise riskikäsitluse ja toimingute päevakorrapunkti ning eemaldas Põdra selle arutamise ajaks koosolekult. Riigikogu valimise seaduse järgi on valimiskomisjoni koosolekud avalikud ning koosoleku kinniseks kuulutamist see seadus ei võimalda. Põder soovis valimisvaatlejana kasutada talle seadusega antud õigust vaadelda Vabariigi Valimiskomisjoni tegevust ning toiminguid ja tutvuda koosolekul arutatud materjalidega, kuid seda talle ei võimaldatud.

> "Valimiste korraldajatel on liiga suur vabadus oma suva järgi otsustada, mida nad vaatlejatele lubavad või keelavad," ütles ühingu juhatuse liige Heldur-Valdek Seeder. "Ootame siin Riigikohtult selget seisukohavõttu, mida valimiste vaatlemine e‑hääletuse puhul tähendab või kas selle eesmärk on üldse välistada manipulatsioon ja võltsimised, sest praeguses vormis vaatlemine seda ei taga ega saagi tagada."

> "Valimised on ühiskondlik baaskokkulepe võimu jagamiseks, mille puhul on oluline, et protseduurid oleksid kõigile ühtviisi mõistetavad ja läbipaistvad," ütles ühingu juhatuse liige Oudekki Loone. "Kui olulist teavet valimiste läbiviimise kohta tuleb kodanike, valijate ja vaatlejate eest salastada turvalisuse tagamiseks, siis on hoopis see ise turvarisk ja sellisel kujul polegi päriselt tegu valimistega demokraatlikus tähenduses."

MTÜ Ausad Valimised on 2012. aastal asutatud ühing, mille eesmärk on tagada Eesti Vabariigis vabad ja demokraatlikud valimised, mille tulemuste kujunemine on aus ning vaadeldav. Ühing toetab ja esindab valimisvaatlejaid nende ühiste huvide kaitsel ning vahendab kohalike ja rahvusvaheliste valimisvaatlejate kogemust, osaleb seadusloomes ning aitab kodanikuühiskonna poolelt kaasa demokraatliku legitimatsiooni tagamisele.

## Viited

* [Märt Põdra ja MTÜ Ausad Valimised valimiskaebus](https://p6drad-teel.net/~p6der/kaebus4/kaebus_riigikohus_10_03_2025.pdf) (10.03.2025)
* [Vabariigi Valimiskomisjoni selgitus Riigikohtule](https://p6drad-teel.net/~p6der/kaebus4/kaebuse_edastamine_valimiskomisjon_11_03_2025.pdf) (11.03.2025)
* [Märt Põdra arvamuslugu Postimehes](https://arvamus.postimees.ee/8206165/mart-poder-topeltpohjaga-valimiskasti-saladus) ja [viidetega täisversioon blogis](https://gafgaf.infoaed.ee/posts/topeltp6hjaga-valimiskast/) (7.03.2025)
