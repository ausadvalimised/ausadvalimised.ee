---
title: "Valimisteenistus lekitas kohtumenetluses saladokumendi, mis seadvat ohtu e‑hääletuse"
permalink: /saladokumendi-lekkimine/
layout: post
author: MTÜ Ausad Valimised
image: /media/VVK-kettad2.jpeg
lang: et
nav_order: 93
---

Riigikohus kiitis 11. aprilli otsusega heaks vaatleja Märt Põdra eemaldamise valimiskomisjoni avalikult koosolekult 6. märtsil.
Otsus ei selgita, kas konkreetse päevakorrapunkti arutelult eemaldamine oli õiguspärane või mida tähendab koosolekult seadusega nõutud avalikkus. Kohtumenetluse käigus lekitas valimisteenistus e‑hääletuse riskikäsitlusplaani, millega tutvumine võivat ohustada e‑hääletust ja mille varjamiseks vaatleja koosolekult eemaldatigi.

Otsus kitsendati elektrooniliselt koosolekult eemaldamisele, kuid juba nädal enne otsuse tegemist eemaldas valimiskomisjon oma 3. aprilli füüsiliselt koosolekult samamoodi vaatleja Sulev Švilponise. Riigikohus arutas valimiskaebust pretsedenditu viieliikmelise koosseisuga ja otsustamine läks kolm nädalat üle seaduses lubatud seitsme tööpäeva pikkuse tähtaja. Otsuse kunstlikku piiramist elektroonsete koosolekutega vastustas üks kohtunikest täiendava arvamuse ja teine eriarvamusega.

> "Kui riskikäsitlusplaani sattumine vaatleja kätte tõepoolest e‑hääletust ohustab, siis nüüd on see igatahes teoks saanud," ütles ühingu juhatuse liige Märt Põder. "Tegelik oht demokraatiale pole ilmselt siiski selle plaani lekkimine, vaid valimiste korraldus, mis sunnib valimiste läbiviimisega seotud detaile varjama ning valijaid ja vaatlejaid käsitlema vaenuliku osapoole, aga mitte koostööpartnerina."

Riskikäsitlusplaan on 105 andmereaga tabel, mis hindab riske tõenäosuse ja mõju järgi 5-palli skaalal, mille korrutis moodustab riskiklassi. Tabel vaatleb riske prooviläbimisel ja sellele eelneval perioodil, elektroonilise hääletuse ajal, pärast e-hääletuse lõppu, töötlemisetapis ja täiendavalt m-hääletamisel, sj riskidest 36 on arvestatud keskmiseks, 37 väikseks ja 32 väga väikeseks, ühtegi kõrget ega väga kõrget riski pole. Faili metaandmete järgi on selle loonud 30. juunil 2021 valimisteenistuse juht Arne Koitmäe, faili on digiallkirjastanud ja kuulutanud AvTS § 35 lõike 1 punkti 9 alusel asutusesiseseks kasutamiseks Nellika Valder 6. märtsil 2025 kell 14:39.

MTÜ Ausad Valimised on 2012. aastal asutatud ühing, mille eesmärk on tagada Eesti Vabariigis vabad ja demokraatlikud valimised, mille tulemuste kujunemine on aus ning vaadeldav. Ühing toetab ja esindab valimisvaatlejaid nende ühiste huvide kaitsel ning vahendab kohalike ja rahvusvaheliste valimisvaatlejate kogemust, osaleb seadusloomes ning aitab kodanikuühiskonna poolelt kaasa demokraatliku legitimatsiooni tagamisele. Ühingu kohta leiab täpsemat teavet https://ausadvalimised.ee.

## Viited

* [Risikäsitlusplaani digikonteineri andmed](https://gafgaf.infoaed.ee/images/nellika-leke.png) (CC0 Märt Põder)
* [Riskikäsitlusplaani riskiklassid kirjeldustega](https://gafgaf.infoaed.ee/images/riskikirjeldused.png) (CC0 Märt Põder)
* [Riskikäsitlusplaani riskiklasside kirjelduste osa](https://gafgaf.infoaed.ee/files/4.%20EHS%20riskid%202021_t%C3%A4iendatud-03_2024_klassid.xlsx) (Arne Koitmäe)
* [Riigikohtu pressiteade 11.04.2025 otsuse kohta](https://www.riigikohus.ee/et/uudiste-arhiiv/riigikohus-selgitas-vabariigi-valimiskomisjoni-istungite-jalgimise-voimalusi) (Sandra Sommer)
