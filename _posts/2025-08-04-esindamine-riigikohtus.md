---
title: "Huvikaitseühing soovib esindada valimisvaatlejaid koosolekult eemaldamise kaasuses"
permalink: /esindamine-riigikohtus/
layout: post
author: MTÜ Ausad Valimised
image: /media/VVK-kettad2.jpeg
lang: et
nav_order: 92
---

__Valimisvaatlejate huvikaitseühing MTÜ Ausad Valimised soovib esindada vaatlejaid Riigikohtu kaasuses, kus on küsimuse all kolme vaatleja eemaldamine valimiskomisjoni avalikult koosolekult.__

Valimiskomisjoni 12.06.2025 koosolekul MTÜ esindajana osalenud ja sealt eemaldatud juhatuseliige Märt Põder esitas 3.08.2025 Riigikohtule taotluse, et kaasata menetlusosalisena valimisvaatlejate esindusühendus, taandada kaasust lahendavast koosseisust eesistuja Villu Kõve ja lahendada kohtuasi vaatlejate õiguste paremaks kaitseks suulises menetluses.

> "Valimistulemuse usaldusväärsust saab demokraatias tagada ainult sõltumatute vaatlejate kinnitus, et kõik valimiste sammud viidi läbi korrektselt," ütles MTÜ Ausad Valimised juhatuseliige Märt Põder. "Riigikohus on viimastes lahendites andnud rohelise tule valimiskomisjoni pingutustele vaatlejate tõrjumiseks ja meie ühing sellega ei nõustu."

> "Valimisvaatlejate eemaldamine koosolekutelt näitab põhimõttelist väärarusaama valimistest," ütles juhatuseliige Oudekki Loone. "Ausa ja läbipaistva protsessi puhul tutvustavad valimiste korraldajad kõiki valimiste läbiviimise üksikasju viimseni, et vaatlejad saaks anda toimingute korrektsusele oma objektiivse hinnangu."

MTÜ Ausad Valimised on 2012. aastal asutatud ühing, mille eesmärk on tagada Eesti Vabariigis vabad ja demokraatlikud valimised, mille tulemuste kujunemine on aus ning vaadeldav. Ühing toetab ja esindab valimisvaatlejaid nende ühiste huvide kaitsel ning vahendab kohalike ja rahvusvaheliste valimisvaatlejate kogemust, osaleb seadusloomes ning aitab kodanikuühiskonna poolelt kaasa demokraatliku legitimatsiooni tagamisele. Ühingu kohta leiab täpsemat teavet https://ausadvalimised.ee.

## Viited

* [Juhatuseliikme Märt Põdra avaldus MTÜ kaasamiseks kaasuse 5-25-7 menetlusosalisena](https://p6drad-teel.net/~p6der/kaebus5/valimiskaebus_2025_4_avaldus.pdf) (3.08.2025)  
* [Riigikohtu määrus kaebuste ühendamiseks kaasuses 5-25-7 ja uute menetlusosaliste kaasamiseks](https://www.riigikohus.ee/et/lahendid/?asjaNr=5-25-7/4) (27.06.2025)  
* [Juhatuseliikme Märt Põdra arvamusartikkel "Ausal valimisametnikul pole midagi varjata"](https://www.err.ee/1609753635/mart-poder-ausal-valimisametnikul-pole-midagi-varjata) (25.07.2025)  
