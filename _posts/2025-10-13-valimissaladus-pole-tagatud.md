---
title: "Vaatlejate eelraport: valimissaladus algavatel KOV valimistel pole tagatud"
permalink: /valimissaladus-pole-tagatud/
layout: post
author: MTÜ Ausad Valimised
image: /media/kiipkaart2025.jpg
lang: et
nav_order: 91
---

__Pärast vaatlejate avalduste ja kaebuste arutelu 9. oktoobril valimiskomisjonis avaldas MTÜ Ausad Valimised 11. oktoobril viiest tähelepanekust koosneva aruande elektroonilise hääletuse ettevalmistevate toimingute kohta. Aruande kohaselt pole häälte avamise võtme kompromiteerimise tõttu algava elektroonilise hääletuse puhul tagatud valimissaladus.__

Valimisvaatlejad rõhutavad aruandes, et vaatlejate kohalolust ettevalmistavatel toimingutel ei tohi järeldada nende heakskiitmist ja toimingud polnud avalikult vaadeldavad nende piiratud ligipääsetavuse ning alles viimasel hetkel osaliselt avaldatud dokumentatsiooni ja avaldamata jäetud lähtekoodi tõttu. Vaatlejate hinnangul viidi sarnaselt varasemate aastatega puudulikult läbi valimiste krüptovõtmete loomine, mida joonib alla audiitori lubamatu sekkumine võtmete kasutamise turvaprotokolli proovihääletusel ja selle tagajärjena aset leidnud häälte avamise võtme kompromiteerimine.

> "Kui toimub oluliste turvareeglite rikkumine, siis pole valimiste korraldajal enam võimalik tõrjuda kriitikat põhjendusega, et kuna järgisime reegleid, siis peavad manipulatsiooni asetleidmist tõendama valimisvaatlejad," ütles MTÜ Ausad Valimised juhatuse liige Märt Põder. "Praeguses olukorras lasub tõenduskoorem Arne Koitmäe õlgadel, kes oma 6. oktoobri vastustes vaatlejate puuduste avaldustele ei suutnud põhjendada, kuidas häälte avamise võtme ja seega valimissaladuse kompromiteerimine ületatakse."

> "Tuletame meelde, et n-n kuldvõtmekese protseduur on elektroonilise hääletuse enim reklaamitud turvaelement, mis peaks tõendama kogu protsessi terviklust, ja nagu näha 2024. aasta videoülesvõttest, on võtme avamine, kasutamine ja pitseerimine võrdlemisi lihtne toiming," ütles Tallinna Tehnikaülikooli küberneetika instituudi juhtivteadur Ago Samoson. "Ometi kukuvad vastutavad asutused piinlikult läbi ka selles lihtsas toimingus, mille rikkumine ise on pigem väljakutse, käitudes nagu tavalised taskuvargad."

MTÜ Ausad Valimised on 2012. aastal asutatud ühing, mille eesmärk on tagada Eesti Vabariigis vabad ja demokraatlikud valimised, mille tulemuste kujunemine on aus ning vaadeldav. Ühing toetab ja esindab valimisvaatlejaid nende ühiste huvide kaitsel ning vahendab kohalike ja rahvusvaheliste valimisvaatlejate kogemust, osaleb seadusloomes ning aitab kodanikuühiskonna poolelt kaasa demokraatliku legitimatsiooni tagamisele.

## Viited

* [Vaatlejate eelraport: hääle salajasus KOV valimistel pole tagatud](https://ausadvalimised.ee/docs/kov2025-eelraport/) (11.10.2025)  
* [Märt Põder: häälte avamise võtme kompromiteerimise tõttu pole valimissaladus tagatud](https://gafgaf.infoaed.ee/posts/salajasus-pole-tagatud/) (12.10.2025)  
* [Ago Samoson: valimised jälle ees, aga kahjuks ei ole nende usaldusväärsuses olulisi paranemisi](https://www.facebook.com/ago.samoson.1/posts/pfbid02mZSx3nmpppfNt6sVjAv6r4RFyEEADRFw3CiXLHi5BqBhYm66hkcp1xCfmN1xGu13l) (6.10.2025)  
