---
title: "Vaatlejad taotlevad Riigikohtult hinnangut valimisteenistuse alusetutele süüdistustele"
permalink: /vaatlejate-alusetu-syydistamine/
layout: post
author: MTÜ Ausad Valimised
image: /media/erikomisjon2026.png
lang: et
nav_order: 90
---

__Valimisvaatlejate esindusühing taotleb Riigikohtult, et tunnistataks õigusvastaseks valimisteenistuse juhi Arne Koitmäe poolt Riigikogu korruptsioonivastases erikomisjonis esitatud väited, mille kohaselt olevat ühing KOV valimiste käigus viinud läbi "ründeid e-hääletamise süsteemi vastu".__

Valimiskomisjonis (VVK) läbivaatamata jäetud kaebus esitati 11. veebruaril Riigikohtule, et see annaks omapoolse hinnangu süüdistusele, mida esitas valimisteenistus (RVT) kui valimiste ametlik korraldaja 26. jaanuaril Riigikogu korruptsioonivastases erikomisjonis valimisvaatlejate aadressil. Valimisvaatlejad osutavad kaebuses, et valimiste käigu kohta teabe edastamine on RVT pädevuses, kuid teave peab vastama tegelikkusele ja RVT ei saa alusetuid süüdistusi esitades täita endale usaldatud ülesannet valimiste ja valimiste vaatlemise seadusekohasel korraldamisel.

> "Korruptsioonivastase erikomisjoni koosolekul tutvustas TTÜ doktorant Tarvo Treier siseründeid, mille abil oli valimisteenistusel võimalik KOV valimistel praktiliselt tulemusi võltsida," ütles MTÜ Ausad Valimised juhatuseliige Märt Põder. "RVT juht Arne Koitmäe ei suutnud selgitada, miks varjas ta siseründe võimalusi vaatlejate ja paistab, et ka audiitorite eest, vaid selle asemel asus koosolekul süüdistama e-hääletuse süsteemi ründamises hoopis vaatlejaid ja nende esindusühingut."

> "ODIHRi valimisekspertide möödunud aasta õigusraport joonib alla, et Eesti valimisseadused ei taga valimiste mõttekat vaatlemist elektroonilise hääletuse puhul, ja hoiatab vaatlejate õiguste piiramise süvenevate tendentside eest," ütles MTÜ Ausad Valimised juhatuseliige Oudekki Loone. "Meie niigi väheste vaprate valimisvaatlejate demokraatliku ja õiguspärase tegevuse alusetu seostamine küberrünnetega mõjub hävitavalt valimiste korraldaja ja seeläbi valimiste usaldusväärusele."

MTÜ Ausad Valimised on 2012. aastal asutatud ühing, mille eesmärk on tagada Eesti Vabariigis vabad ja demokraatlikud valimised, mille tulemuste kujunemine on aus ning vaadeldav. Ühing toetab ja esindab valimisvaatlejaid nende ühiste huvide kaitsel ning vahendab kohalike ja rahvusvaheliste valimisvaatlejate kogemust, osaleb seadusloomes ning aitab kodanikuühiskonna poolelt kaasa demokraatliku legitimatsiooni tagamisele.

## Viited

* [RVT juhi Arne Koitmäe 26.01 erikomisjoni süüdistused videos, alates ~4:00](https://www.facebook.com/reel/2680010152354187) (28.01.2026)  
* [VVK 4.02 otsuse nr 93 vaidlustamine Riigikohtus](https://p6drad-teel.net/~p6der/k6/valimiskaebus_2026_1_riigikohus.pdf) (9.02.2026)  
* [Riigikogu erikomisjoni 26.01 istungi/töökoosoleku video esimene pool](https://fb.watch/Fa1TnR1VFx/) (26.01.2026)  
* [Valija Hääle väitekontroll: peaministri sõnavõtt Riigikogu infotunnis](https://ausadvalimised.ee/media/Valija%20H%C3%A4%C3%A4le%20v%C3%A4itekontroll.pdf) (2.02.2026)  
* [Puuduse avaldus RVT 27.01 teate kohta erikomisjoni koosolekul arutatust](https://p6drad-teel.net/~p6der/k6/RE%20PUUDUSE%20AVALDUS%2027.01%20avaldatud%20teavituses%20avalduvad%20puudused%20valimiste%20korralduses.pdf) (30.01.2026)  
